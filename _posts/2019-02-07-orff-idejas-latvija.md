---
layout: post
title: orff-idejas-latvija
categories:
  - orff
---
Sākums

Cienījamie mūzikas pedagogi
=======
## domubiedri un radošās mūzikas izglītības atbalstītāji!

<!--content-->

Šo mājas lapu izveidojam ar mērķi iepazīstināt skolotājus un visus interesentus ar mūsdienīgām mūzikas pedagoģijas pieejām, īpaši pievēršot uzmanību Karla Orfa pedagoģijas (Orff pedagoģija, Orff-Schulwerk) un radošās muzicēšanas idejām. Šeit Jūs atradīsiet informāciju par dažādām pieejām bērnu radošajā muzikālajā izglītošanā, ārzemju un pašmāju pedagogu praktiķu pieredzi, par mūsu realizētajiem projektiem un tālākizglītības kursiem, kā arī plānotajiem semināriem un meistarklasēm.
Aicinām Jūs kopā ar mums pētīt un atbalstīt radošās muzicēšanas idejas, mācīties, dalīties savā pieredzē ar kolēģiem un dāvināt prieku saviem audzēkņiem. 
Esmu pārliecināta, ka gan mūzikas, gan mūzikas izglītības visdziļākā misija ir palīdzēt cilvēkam kļūt laimīgākam. Ja iegūsim pozitīvām emocijām piepildītu mūzikas apguves un izpildīšanas pieredzi, piedzīvosim jaunrades prieku un attīstīsim nepieciešamās iemaņas un prasmes – radošā muzicēšana paliks ar mums uz ilgu laiku kā dzīves neatņemama, nepieciešama sastāvdaļa.


 









## Orff pedagoģija pasaulē un Latvijā. 

Kā pozitīvu tendenci pēdējo 20 gadu laikā var atzīt pieaugošo interesi par bērnu agrīno muzikālo audzināšanu, kas līdztekus pirmsskolai tiek īstenota interešu iestādēs, privātajās studijās un bērnu mūzikas skolās. Rodas liela interese par K. Orfa muzikālās audzināšanas sistēmu, kas plaši tiek pielietota visā pasaulē, un pašlaik Latvijā tās popularitāte aug. Zināšanas un prasmes pielietot  Orfa pedagoģijas principus mūzikas mācīšanā īpaši aktuālā ir mūzikas pedagoģiem, kas strādā ar pirmsskolas vecuma bērniem. Savukārt skolotājiem, kuri strādā ar skolas vecuma bērniem, tādas prasmes kā spēja organizēt muzicēšanu ansamblī dažādos mūzikas stilos, stundās izmantot ķermeņa ritmiku (body percussion), perkusiju instrumentus, afrikāņu bungas un improvizācijas elementus, palīdz veidot pozitīvu attieksmi pret mūzikas nodarbībām, un panākt, lai mūzika sniegtu personisko gandarījumu. Šodien iegūt Orfa pedagoga specializāciju ir iespējams, pirmkārt, Zalcburgā, Orff institūtā Mocarteuma Akadēmijā. Mājas lapā www.orffinstitut.at var atrast informāciju par internacionālajiem vasaras kursiem un citām tālākizglītības iespējām. Starptautiskie Orff kursi notiek arī citās valstīs, piemēram, Somijā, kur pie Sibeliusa Universitātes dibināta mūzikas pedagogu apvienība rīko 3 līmeņu mācību kursus un citus pasākumus pedagogiem www.jasesoi.org. Mācību kursi Orff institūtā Austrijā un citas valstīs izmaksā diezgan dārgi un ne visiem ir pieejami. Šādā situācijā kļūst aktuāla praktisko semināru un meistarklašu organizēšana ārzemju un to pašmāju pedagogu vadībā, kuriem ir pieredze bērnu radošajā muzikālajā izglītošanā.
	Laika posmā no 2005. līdz 2017. gadam biedrība „Muzikālās jaunrades un izglītības attīstības centrs”, sadarbībā ar Orff mūzikas studiju un vairāku iestāžu atbalstu (Mācību centrs “Eventus”, P.Jurjāna MS, Bolderājas MMS, Rīgas 213.PPI) īstenoja mūzikas skolotāju profesionālās pilnveides programmas Orff pedagoģijas jomā ar izcilu pieredzējušo ārzemju un pašmāju pedagogu praktiķu piedalīšanos. Īpaši lielu mūsu skolotāju atziņu ir ieguvuši Maskavas pedagoģe Tatjana Tjutjunnikova, igauņu pedagoģes: Monika Pullerits un Tuuli Jukk, ka arī pedagoģe no Polijas - Malina Sarnovska. Lektores iepazīstināja mūzikas skolotājus ar pašradītiem elementārās muzicēšanas modeļiem, kuri veidoti pēc Karla Orfa pasaulē atzītajiem muzikālās audzināšanas sistēmas metodiskajiem principiem. Semināros savās zināšanās un pieredzē dalījās arī pašmāju pedagogi: Latvijas Mūzikas akadēmijas profesors Arvīds Platpers, pedagogi praktiķi: Dace Ziemele, Ella Umbleja, Baiba Brice, Ieva Rudzīte, Elīna Lūse, Ilga Reizniece, Dzintars Vīksna, Ieva Niedre, Mairita Bičuka, Artūrs Savickis, Gunārs Igaunis un Ilmārs Dreļs.
	Viens no K.Orfa muzikālās audzināšanas sistēmas svarīgākajiem metodiskajiem principiem ir tā saucamo Orff instrumentu izmantošana mācību procesā. Skolotājs var izmantot gan pašdarinātus skaņu rīkus, gan dažnedažādus sitamos un perkusijas mūzikas instrumentus, kurus var apgūt arī mazie bērni. Pasaulē plaši atzīta austriešu Orff klases mūzikas instrumentu ražotne, kas vēsturiski veidojusies tiešā Karla Orfa darbības iespaidā - www.studio49.com 

 
Iepriecina, ka arī Latvijā ir uzņēmīgi mūzikas skolotāji un meistari, kas labā kvalitātē veido ļoti daudzus Orff klasē nepieciešamus instrumentus. Mūsu semināros savā pieredzē dalījās, demonstrējot pašražotus instrumentus "Mūzikas instrumentu darbnīcas" meistari Gunārs Igaunis un Ilmārs Dreļs - www.baltharmonia.lv, ka arī pedagogs un instrumentu meistars Artūrs Savickis - www.draugiem.lv/studijajandalins/ Tiem, kas vēlas iegādāties afrikāņu bungas, būs noderīgi zināt par latviešu meistaru Mārtiņu Dāboliņu, kas Baldonē gatavo jambe (džambas) bungas - www.dabadrums.jimdo.com 
Sākot ar 2005.gadu sākām īstenot dažāda satura tālākizglītības programmas mūzikas skolotājiem, no kurām lielākā daļa semināru bija plaši apmeklēti un tika vairākkārt atkārtoti (visas programmas bija saskaņotas ar IZM vai RIIMC): „Elementārās muzicēšanas formas mūsdienu pedagoģiskajā praksē”, „Elementārā muzicēšana un improvizācija. Metodiskie aspekti”, “Elementārā muzicēšana. Ritmika un kustība bērnu muzikālo spēju attīstīšanā”, “Elementārā muzicēšana, improvizācija un muzikālais teātris”, “Malinas Sarnovskas meistarklase elementārajā muzicēšanā”, “Elementārās muzicēšanas pielietošanas iespējas bērnu runas un dažādu psihisko procesu attīstīšanā”, „Elementārā muzicēšana un improvizācija. Blokflautas spēles apguve”, “Teātra pedagoģijas pielietošanas iespējas pirmsskolas un sākumskolas vecuma bērnu vispārējo un muzikāli radošo spēju attīstīšanā”, “Teatralizētās spēles dažāda vecuma bērnu intelektuālo spēju attīstīšanai”, „Radošās muzicēšanas iemaņu attīstīšana dažāda vecuma bērniem”, “Karla Orfa muzikālās audzināšanas sistēmas pielietojums mūzikas apguvē”, “Radošā  muzicēšāna un improvizācijas teātris bērnu muzikālo un kreatīvo spēju attīstīšanai”.
Tālākizglītības kursos piedalījās ap 500 mūzikas skolotāju - profesionālās ievirzes, pirmsskolas, vispārizglītojošo, interešu mācību iestāžu mūzikas priekšmetu pedagogi. Viens no galvenajiem mūsu organizētajiem programmu uzdevumiem ir iesaistīt skolotājus radošajā muzicēšanā un pedagoģiskajā  jaunradē, lai dotu iespēju izbaudīt šo procesu, iegūt elementārās muzicēšanas modeļu veidošanas  pieredzi, ka arī iegūt metodiskās  zināšanas Orff  pedagoģijas aspektos. Kursu dalībnieku viedokļu analīze liecina par to, ka semināra gaitā daudziem ir mainījušies uzskati un attieksme pret radošo muzicēšanu un to pielietošanas iespējām savā pedagoģiskajā praksē.
Starptautiskie semināri Latvijā.
Pastāstīsim par mūsu kursu lektoriem, dažādām pieejām, mācību līdzekļiem un interneta resursiem. Nākotnē aicināsim jau iemīļotus lektorus, gan meklēsim jaunus. Ja būs interese no skolotāju puses - dažas no īstenotajām programmām varam organizēt atkārtoti.

 Tatjana Tjutjunnikova (Татьяна Тютюнникова), Maskavas pedagoģe praktiķe,  rff  Schulwerk asociācijas līdere Krievijā, Maskavas Pedagoģijas universitātes pasniedzēja un  starptautisko Orff semināru vadītāja, daudzu metodisko līdzekļu autore. Pedagoģes rakstus par Orff pedagoģiju un savu pieredzi, mācību video, informāciju par kursiem un mācību līdzekļiem atradīsiet viņas mājas lapā www.orff.ru
            Lektores T. Tjutjunnikovas izstrādātā programma mūzikas skolotājiem (5 semināru cikls) periodā no 2005. līdz 2017.gada tika vairākkārt īstenota Latvijā. Semināru cikls dod iespēju praktiski apgūt K.Orfa pedagoģijas principus un elementārās muzicēšanas (“elemental music” angļu val. un “elementare music” vācu val.) pasniegšanas metodikas pamatus, kā arī iepazīties ar lektores  pieeju un pieredzi, kas ir sistematizēta un sīki aprakstīta viņas radītajos daudzajos metodiskajos līdzekļos. Īpaši vērtīgus lektores  seminārus padara metodiskie pamatojumi un paskaidrojumi elementārās muzicēšanas modeļiem, vingrinājumiem, spēlēm,  iedziļināšanās radošas muzicēšanas  psiholoģiskajos un fizioloģiskajos   aspektos. Programma veidota praktiskā semināra veidolā. Dalībnieki tiek iesaistīti elementārajā muzicēšanā, improvizācijā, pedagoģisko ideju un pieredzes apmaiņas procesā.
	Mūsdienās Orff pedagoģijas idejas plaši tiek izmantotas dažāda veida terapijas vajadzībām. Lektores programma „Elementārās muzicēšanas formu pielietošanas iespējas dažādu runas un ārpus runas psihisko traucējumu korekcijas vajadzībām” bija speciāli izstrādāta logopēdiem, speciālās izglītības pedagogiem un mūzikas terapeitiem un īstenota 2009.gadā.


Igauņu pedagogu Monikas Pullerits un Tuuli Jukk  semināri. 
  Pedagoģe-praktiķe   Monika Pullerits (Dr. phil) -  Tallinas  Universitātes un Igaunijas Mūzikas un teātra akadēmijas profesore, strādā ar  2 - 12 gadu vecuma bērniem. Dzimusi Tallinā 1960. gadā. Studējusi mūzikas pedagoģiju Tallinas Konservatorijā un turpināja studijas Tallinas Universitātē, iegūstot maģistra grādu (1997) un doktora grādu (2004) ar disertācijas tēmu "Muzikālais teātris sākumskolas izglītībā - teorija un prakse, balstoties uz K.Orfa pedagoģiskām idejām”. No 1995. gada papildinājusies starptautiskos vasaras kursos Orff institūtā Zalcburgā un dalījusies pieredzē dažādos kursos un semināros. Blakus pedagoģiskajam darbam komponējusi bērnu dziesmas, instrumentālus skaņdarbus, muzikālā teātra sižetus un ir dažādu rakstu  autore. Sekojot Orff-Schulwerk idejām, ir mācību grāmatu autore "Jebkas varētu  būt mūzika - ceļvedis skolotājiem", "Mūzika skolā - no runas spēlēm līdz instrumentālajām spēlēm", Mūzikas mācību grāmatas un darba burtnīcas 1. - 4. klasēm. 
  Pedagoģe-praktiķe Tuuli Jukk (Mag.art.) Vīlandes Kultūras akadēmijas lektore, strādā ar bērniem pirmsskolā un bērnu mūzikas skolā. Dzimusi Põltsamaa (1972). Pabeigusi Igaunijas Mūzikas Akadēmiju Mūzikas pedagoģijas nodaļu.  No 1997. līdz 1999. studēja Mūzikas un kustību pedagoģiju Orff Institūtā Zalcburgā un  1999.-2001. Tallinas Pedagoģiskā Institūta  maģistratūrā.  Pasniegusi Orfa pedagoģijas kursus Igaunijā, Lietuvā, Vācijā un Šveicē. Ir vairāku metodisko grāmatu autore: „Zaļš - ritma un kustības mācība", „Instrumentālās spēles", „Mūzika skolā - ritms, spēle un mūzika."
Monika Pullerits un Tuuli Jukk pie mums viesojās 2009., 2011. un 2014.gadā, šajā periodā tika realizētas divas dažāda satura programmas. Kursa “Elementārā muzicēšana, improvizācija un muzikālais teātris” gaitā lektores iepazīstināja skolotājus ar savu pieeju, kur dažādas elementārās muzicēšanas formas  (runas un ritma vingrinājumi, dziesmas un improvizācijas, kustību spēles un dejas, instrumentālā muzicēšana) ir domātas pirmsskolas un sākumskolas vecuma bērniem un ir apvienotas, lai radītu muzikālo teātri. Muzikālais teātris kļūst par  mācīšanās vidi, kur sižets tiek izmantots, lai varētu apvienot dažādas muzikālās darbības un radošas pašizteiksmes iespējas mākslinieciskā veselumā. 
Nākamās programmas “Elementārā muzicēšana. Ritmika un kustība bērnu muzikālo spēju attīstīšanā” mērķis bija iepazīstināt ar K.Orfa un E.Ž.Dalkrozas pedagoģiskajām idejām par kustību un ritmu. Semināra-praktikuma gaitā dalībnieki padziļināja savas zināšanas par dažādu mūzikas izteiksmes līdzekļu (metrs, ritms, skaņkārta, melodija, harmonija, dinamika, temps, dinamika, temps, tembrs, faktūra, reģistrs) apguves iespējām caur kustību, apguva koordinācijas un ritma izjūtas attīstīšanas vingrinājumus, ka arī ritmikas repertuāru darbam ar dažāda vecuma bērniem. Īpaša uzmanība tika pievērsta individuālās un grupas ritma izjūtas attīstības metodēm, izmantojot skanošos žestus, kustību, deju, kā arī dažādus sitaminstrumentus.



Poļu pedagoģes Malinas Sarnovskas meistarklases.
 
 Malina Sarnovska (Malina Sarnowska) beigusi Frederika Šopēna Mūzikas Universitāti Varšavā un Orff institūta studiju kursu Mūzikas un dejas pedagoģijā. Pedagoģe ar 25 gadu pieredzi, pašlaik strādā Varšavas valsts filharmonijā kā speciālists koncertu pedagoģijā. Paralēli māca mūziku bērniem (0-6 gadi) un pieaugušajiem (valsts un starptautiskie Orff kursi, koncertu pedagoģijas semināri). Priekšmeta "Mūzika" mācību grāmatu līdzautore. Viņa ir ieinteresēta visā, kas apvieno mūziku un izglītību. Carl Orff asociācijas prezidente Polijā. 
Tālākizglītības programmas ar Malinu Sarnovsku tika īstenotas 2013. un 2015.gadā. Savā pirmajā seminārā Rīgā “Malinas Sarnovskas meistarklase elementārajā muzicēšanā” lektore piedāvāja elementārās muzicēšanas modeļus, izmantojot poļu kultūras mantojumu (tautas dziesmas, spēles, klasiskās mūzikas ievērojamākos skaņdarbus). Lektores izveidotajā radošās muzicēšanas materiālā tika izmantota F.Šopēna mūzika un interesanti fakti no komponista dzīves (piemēram, vēstules). Elementārās muzicēšanas modeļu apguves procesā skolotājiem tika dota iespēja “ienirt” īpašā poļu muzikālās kultūras kolorītā un atsvaidzināt Šopēna mūzikas uztveri. Interaktīvajā lekcijā par K.Orfa dzīves gaitu, semināra dalībnieki dziļāk iepazinās ar komponista un pedagoga personību, klausoties un izpildot K.Orfa mūzikas skaņdarbu fragmentus. 
Nākamajā lektores programmā „Elementārā muzicēšana un improvizācija. Metodiskie aspekti” uzmanība tika pievērsta 7 svarīgākajiem Orff-Schulwerk principiem:
•	mācību procesa centrā ir bērns; 
•	Orff-Schulwerk ir mācīšanās grupā;
•	Elementārā mūzika ir kustības, dejas, instrumentālās muzicēšanas, runas un dziedāšanas apvienojums; 
•	mācību procesā tiek izmantoti Orfa mūzikas instrumenti;
•	mācīšanās process ir svarīgāks par rezultātu; 
•	radošums ir neatņemama sastāvdaļa mūzikas apguvē; 
•	Orff-Schulwerk ir atvērta koncepcija, kas viegli pielāgojama mūzikas mācīšanai un terapijai jebkurā vecumā, ka arī dažādām sociālām un kultūras grupām. 
Sīkāk par Orff-Schulwerk principiem lasiet Barbaras Hazelbahas (Barbara Haselbach) un Volfganga Hartmana (Wolfgang Hartmann) rakstu (sadalē -raksti).

Tatjanas Rokitjanskas semināri blokflautas spēles metodikā.
  Tatjana Rokitjanska (Татьяна Рокитянская) Maskavas pedagoģe praktiķe,  Valdorfskolas mūzikas skolotāja, muzikālās audzināšanas programmas “Katrs bērns – mūziķis” un vairāku metodisko līdzekļu autore. 
2013. - 2014. gadā Tatjana Rokitjanska prezentēja  savu metodiku 2 semināru ciklā, kur īpaša uzmanība  tika pievērsta mūsdienīgām, daudzveidīgām blokflautas mācīšanas  metodēm instrumenta apguves sākumsposmā. Programma ļauj skolotājiem apgūt un pilnveidot blokflautas spēles pamatprasmes, ka arī iepazīties ar metodiku, kuru skolotāji var lietot, strādājot ar pirmsskolas un  sākumskolas vecuma bērniem individuāli vai grupā. Lektores pirmajā kursā tika iekļautas sekojošas tēmas: Blokflautas apguve sākumposmā, neizmantojot nošu rakstu. Pirkstu un elpas vingrinājumi. Pasakas un teatralizācijas. Putnu sasaukšanās. Skaņveide. Dialogu spēles. Improvizācija dziedāšanā un instrumentālajā muzicēšanā. „Mūzikas ābece” tēlos un kustībās. Kursa turpinājumā lektore strādāja pie blokflautas spēles prasmju attīstīšanas, ritma un skaņkārtas izjūtas vingrinājumiem, ka arī 4 un 5 toņu dziesmu repertuāra apgūšanas, izmantojot arī latviešu tautas dziesmas (“Saule un mēness”, “Padziedāsim mēs, māsiņas” un citas). Sistematizētai prasmju apguvei blokflautas spēlē ir veltītas lektores mācību grāmatas “Blokflautas spēles skola. Darbs grupā (+CD)” (Рокитянская Т.А. «Блокфлейта. Школа игры в группе (+СD). Šī grāmata, ka arī citi autores mācību līdzekļi ir pieejami https://www.labirint.ru/authors/1790/



Teātra tēma ar Maiju Rodinu.

 St.Pēterburgas pedagoģe-praktiķe Maija Rodina, mūzikas skolotāja, kas 20 gadus vada bērnu teātra studiju, strādā rehabilitācijas nometnēs bērniem ar īpašajām vajadzībām, attīstošās programmas un metodiskā līdzekļa „Kukļandija" (Leļļu zeme) autore. No 1998. gada vada seminārus skolotājiem un nometnes pedagogiem. 
Bērnu teātris ir viens no efektīviem, pasaulē plaši izplatītiem bērnu radošuma veicināšanas veidiem, kas varētu kļūt par  pozitīvo mācīšanās vidi, apvienojot dažādas muzikālās darbības un radošas pašizteiksmes iespējas. Periodā no 2011. līdz 2013.gadam M.Rodina prezentēja 3 semināru ciklu programmu, kura gaitā lektore dalījās savā pieredzē bērnu teātra studijas organizēšanā, iepazīstināja skolotājus ar uzvedumu veidošanas principiem un metodiskajiem paņēmieniem, ka arī skatuves darbības vingrinājumiem, spēlēm un etīdēm bērnu spēju attīstīšanai. Programmā tika iekļautas šādas tēmas: Dažādu veidu leļļu vadīšanas iemaņu apguve (“cimdu” lelles, “spieķu” (trostu) lelles, marionetes, „lakatu” lelles). Leļļu pielietošanas iespējas muzikāli radošo spēju attīstīšanā. Ainu un etīžu izspēlēšana ar leļļu teātra elementiem. Etīdes,  vingrinājumi un  spēles    iztēles, uzmanības, atmiņas, runas, mīmikas, pantomīmas un komunikācijas spēju  attīstīšanai. Sižeti bērnu teātra uzvedumiem. Radošas idejas leļļu izgatavošanai un uzveduma vizuālajam noformējumam. Dažādu teatralizēto spēļu apguve (muzikālās spēles, lomu spēles, spēles ar lellēm un skatuves atribūtiem, taktilās spēles, mīmiskās spēles, dialogu spēles, ķermenisko izpausmju interpretācijas spēles, stāstīšanas spēles, emocionālo pārmaiņu spēles, asociāciju spēles). Teatrāla uzveduma veidošanas metodiskie aspekti. Ēnu teātra elementu apguve (ēnu teātra aprīkojums, plastiskās etīdes). Lektores metodikas aprakstu var atrast viņas mācību grāmatā “Leļļu zeme” (“Kukljandija”). Skat.:Lhttp://www.muspalitra.ru/programs/kuklandia.htm
 Kursu gaitā lektore prezentēja arī savu metodi kreļļu izmantošanā bērnu dažādu spēju attīstīšanai, kas ir aprakstīta metodiskajā līdzeklī “Kreļļu pilsēta” (“Busograd”) http://www.muspalitra.ru/programs/Busograd_Rodina.htm

Orff pedagoģija un radošas muzicēšanas idejas Latvijā.
 Savas pirmās zināšanas par K.Orfa muzikālās audzināšanas sistēmu daudzi skolotāji ieguva mūzikas pedagoģijas lekcijās augstskolā vai pētot metodisko un zinātnisko literatūru. Orff instrumentu spēles apguve ir iekļauta Mūzikas akadēmijas studiju programmās. 2004.gadā žurnālā “Skolotājs” tika publicēta Latvijas Mūzikas akadēmijas profesora Arvīda Platpera raksts “Karla Orfa muzikālās audzināšanas sistēma”, kurā tika apskatīti Orff pedagoģijas teorētiskie un vēsturiskie aspekti (sk. sadaļā - raksti). Latvijā izstrādātajās mūzikas mācību grāmatās ir atrodami skanošo žestu un sitaminstrumentu izmantošanas piemēri. Iepriecina, ka interese par Orff pedagoģiju no mūzikas pedagogu puses pastāvīgi palielinās. Esam pārliecināti, ka apgūt K.Orfa muzikālās audzināšanas sistēmu pēc mācību grāmatām nav iespējams. Lai kļūtu par speciālistu šajā jomā, nepieciešams gan pilnveidot savas zināšanas praktiskajos semināros Orff meistaru vadībā, gan droši to pielietot darbā ar audzēkņiem, pastāvīgi eksperimentējot un ģenerējot savas idejas. 
Orff mūzikas studija bija pirmā mācību iestāde, kas pirms 20 gadiem sāka K.Orfa muzikālās audzināšanas sistēmu aktīvi pielietot praktiskajā darbā ar bērniem. Orff pedagoģes ar ilggadējo pieredzi Dace Ziemele un Ella Umbleja, kas savu izglītību Orff pedagoģijā ieguva daudzos Orff starptautiskajos kursos, vairākkārt dalījās savā pieredzē ar skolotājiem, prezentējot pašradītus elementārās muzicēšanas modeļus, izmantojot latviešu folkloru un pašu komponētas dziesmas bērniem. Vairākus gadus Orff mūzikas studiju apmeklēja arī RPIVAS (Rīgas Pedagoģijas un izglītības vadības akadēmijas) programmas “Mūzikas skolotājs” studenti vērošanas prakses laikā. Par mācīšanas iespējām studijā, pasākumiem un pedagogiem lasiet Orff studijas mājas lapā www.orff.lv
Viena no pieredzējušākajiem speciālistiem pirmsskolas mūzikas izglītībā, mūzikas skolotāja no Talsiem, Baiba Brice regulāri vada seminārus mūzikas skolotājiem. Pedagoģe strādā gan pēc klasiskajām pirmsskolas muzikālās audzināšanas metodēm, gan daudzveidīgi izmanto Karla Orfa metodikas elementus. Viņas pieredze ir aprakstīta daudzajos metodiskajos līdzekļos - grāmatās. Informāciju par tām varat atrast viņas mājas lapā http://orff-talsi.lv
Dzintars Vīksna ir aktīvs koncertējošs perkusionists un pedagogs, kas vairakārt  vadījīs meistarklases mūzikas skolotājiem. Vada pasaules mūzikas un performanču apvienību „Pulsa efekts”, ar kuru kopā ir izveidotas vairākas ritma/dejas izrādes.  Dzintars Vīksna ir bungu apļa metodikas ieviesējs Latvijā, strādā kā mūzikas pedagogs interešu izglītībā un privātās bērnu studijās, kā arī ir izveidojis projektus „Ritma svētki” un „Ritma Oāze”. Par mācību iespējām Dzintara Viksnas vadībā lasiet https://www.dzintarsviksna.com/
Latvijas Ritmikas biedrība periodiski organizē seminārus ritmikas, mūzikas un deju skolotājiem, popularizējot Emīla Žaka Dalkrozas idejas (K.Orfs savulaik ietekmējās no E.Ž.Dalkrouzas izveidotās ritmiskās audzināšanas sistēmas). Kursos tiek prezentēta aktuālā informācija no Dalkrozas Ritmikas institūta konferencēm, kas notiek katru gadu Ženēvā. Informāciju var atrast LRB mājas lapā http://ritmika.lv/
Viens no radošās pedagoģijas virzieniem, kas palīdz attīstīt radošumu, spontanitāti, asociatīvo domāšanu, atraisa personību, trenē prasmes un drosmi publiski uzstāties, ir improvizācijas teātris. Tāpēc šo tēmu iekļaujam vienā no mūsu piedāvātajām tālākizglītības programmām - “Radošā  muzicēšāna un improvizācijas teātris bērnu muzikālo un kreatīvo spēju attīstīšanai”. Meistarklasi par improvizācijas metodes izmantošanas iespējām mūzikas apmācībā, kuru organizējām Orff mūzikas stūdijā mūzikas pedagoģiem, vadīja Ieva Niedre, improvizācijas teātra un publiskās runas trenere. Pedagoģe  apguvusi improvizācijas teātri pie Ligitas Smildziņas un režisora Elmāra Seņkova, ir vadījusi meistarklases un treniņus Latvijā un ārzemēs. Savā 2 stundu kursā piedāvā apgūt improvizācijas teātra tehnikas, ko skolotāji var pielietot gan personīgajā izaugsmē, gan darbā ar audzēkņiem - koncentrēšanās un uzmanības vingrinājumus, asociatīvās domāšanas treniņus. Liels uzsvars tiks likts uz improvizācijas teātra un mūzikas improvizācijas sinerģiju, lai paradīt, kā, iedvesmojoties no muzikālā materiāla, radīt etīdes un otrādi.



Latvijas vispārējās izglītības iestāžu mūzikas skolotāju asociācija (LVIIMSA), kas darbojas EAS (European Association for Music in Schools -  https://eas-music.org/) sastāvā, organizē profesionālās pilnveides kursus mūzikas skolotājiem par mūsdienīgām pieejām mūzikas mācīšanā. 2018.gada martā Latvijā notiks EAS starptautiska konference “Competences in Music Education”. Katru gadu EAS konferences tiek organizētas dažādās valstīs, tās pulcē dalībniekus no visas pasaules. Informāciju par asociācijas darbību var atrast http://muzikasskolotajiem.blogspot.se/
Metodiskās konferences un tālākizglītības kursus mūzikas skolotājiem Latvijā organizē arī citas izglītības iestādes, profesionālās un nevalstiskās organizācijas: Latvijas Mūzikas akadēmija, Rīgas Izglītības un informatīvi metodiskais centrs, Latvijas Pirmsskolas mūzikas izglītības asociācija,  Rīgas Interešu izglītības metodiskais centrs u.c.


Ja Jums ir pieredze bērnu radošajā muzikālajā izglītošanā un Jūs vēlaties dalīties savā pedagoģiskajā pieredzē (raksta vai meistarklases formātā) lūdzu, dodiet mums ziņu. 

